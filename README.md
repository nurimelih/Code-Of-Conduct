## Kodluyoruz | Code Of Conduct
Bu doküman, [Kodluyoruz | Android Bootcamp](https://github.com/AndroidEduIO/Android-Kotlin/blob/master/README.md)'lerinde geçerli olan; Öğrenci - Kodluyoruz, Öğrenci - Eğitmen, Öğrenci - Öğrenci arasında kabul edilmiş kuralları tanımlamaktadır.

## Neden bir Code of Conduct'a İhtiyaç Duyuyoruz?
Bu Davranış Kuralları (Code of Conduct) rahat, huzurlu, korkusuz ve üretken bir topluluk inşaa edebilmemize yardımcı olmak için tasarlanmıştır. Bu Davranış Kurallarının (Code Of Conduct) amacı; topluluğumuza bir takım gereksiz kurallar yüklemek, "kötü" insanlara cezalar uygulamak ya da geçmişte bir takım yanlış yapılmış uygulamaları düzeltmeye çalışmak değildir. Burada yazılmış kurallara uyulmayan ve/veya daha kötü şartlarda çalışmak durumunda kalmış insanlarla bir araya geldiğimizde de yine harika bir topluluk ortaya koyabilmeyi amaçlamaktadır.

### Herhangi Bir Sebeple Ayrımcılığa Sebep Olmak
Kodluyoruz öğrencileri arasında, kişilerin;
  * Rengi
  * Irkı
  * Maddi Durumu
  * Dili, Lehçesi
  * Siyasi Partisi
  * İnancı & İnançsızlığı
  * Cinsiyeti & Cinsel Yönelimi
  gibi sebeplerle veya burada yazılı olmayan herhangi bir ayrıştırıcı sebeple kişilerin birbirlerine karşı soğuk davranmaları veya tavır almaları kabul edilmez.
  
### Ayrımcı - Cinsiyetci Söylemden Lafta Değil Özde Uzak Durulur
Eğitmenlerin veya Öğrencilerin bağlı kalacaklarına riayet ettiği kurallara sözde değil, özde de bağlı olmak durumundadırlar. Cinsiyetci veya cinsel yönelimlere ait yaralayıcı söz söylemeyeceğini kabul eden kişi sadece "Erkek" egemen söylemlerde bulunmamalıdır. Ya da etnik ve dil ayrımcılığı yapmayacağını kabul eden kişi tek bir dili dini etknik kökeni öven örnekler vermemelidir. Bu örnekleri veren kişi Eğitmen dahi olsa uyarılmalıdır.

### Bilgi Eksikliği İçin Suçlamak
Kodluyoruz öğrencileri, sebebi ne olursa olsun, birisi soru sorduğunda; "Bunu nasıl bilmezsin!" gibi bir ifade takınmaz ve insanları kırmamaya özen gösterir. Eğitime katılan kimse bir diğeri ile aynı eğitim geçmişine, aynı ilgi düzeyine veya aynı teknik beceriye sahip olmadığı için kimse bir diğerini, bilmediği konular için yermemeli veya kırmamalıdır.

### Soru Sormaya Çekinmek
Bilgi eksikliği durumunda, klasik eğitim sistemimizde olanın aksine kimsenin sizi "bilmediğiniz için ayıplamayacağı"ndan dolayı, aklınıza takılan her soruyu, derslerde dilediğiniz gibi sorma özgürlüğüne sahip olduğunuzu hatırlamanız gerekmektedir. Aksi halde klasik eğitim sistemimizin yetiştirdiği sormaya çekinen, çekindiği için gelişemeyen bir topluluk yaratmış oluruz.

### Öğrenciler Birbirlerine Yardım Ederler
Öğrenciler yardıma ihtiyaçları olduğunda, ilgili slack kanalında veya 3 saatlik ders bitimi sonrası yapılan 1 saatlik etüt kısmında sorularını sorarlar. Öğrenciler arkadaşlarının teknik olarak cevap aradığı soruları kendi sorularıymış gibi kabul edip, ahlaki olarak, aramalılardır. Böylece öğrencilerin soru sorup, gerçekten cevap alabilecekleri bir ortam yaratmış olacağız.

### Öğrenciler 4'er Kişilik Proje Grupları Halinde Çalışırlar
Öğrenciler 4'er kişilik proje gruplarına ayrılırlar. Verilen ödevlerde herkes kendi başına projesini tamamlamaya çalışır. Daha sonrasında takım arkadaşını kontrol eder. Takım arkadaşının yaşayacağı teknik problemlerde yardımcı olur, motivasyonu veya odağı kaybolduğunda dikkatini toplar ve arkadaşlarını motive eder. Gerekirse dışarıda boş zamanlarında buluşur ve projeyi tamamlamasına yardımcı olur. 

### Örenciler 3 Büyük Gruba Ayrılır ve Dönem Projesi Geliştirirler
Öğrenciler 4'er kişilik gruplara ayrıldığı gibi oturma durumlarına göre de 3 büyük gruba ayrılırlar. Bu grupların her biri, 4 aylık süreç içinde üzerinde çalışacakları bir proje seçerler. Belli bir süre içerisinde proje üzerinde karar ver-e-meyen gruplara, Eğitmen tarafından proje verilecektir. Gruplar, bu projeleri 4 ayın sonunda, son derste, sunum olarak anlatacak ve tüm öğrencilere kendi fikirlerini satmaya çalışacaklardır. Proje geliştirilirken Git - GitHub ve Kotlin dili mutlaka kullanılacak. Gruptaki tüm elemanların kod gönderimi yaptığı loglardan görülecektir. Eğitmenler ve eğitmen asistanları projelerin gidişatını bu GitHub adreslerinden takip edebileceklerdir.

### Birbirlerin Zamanına Saygı Gösterirler
Öğrenciler, birbirlerine veya eğitmenlere soru soracakları zamanı iyi ayarlamakla sorumludur. Öğrenciler arkadaşlarının ve eğitmenlerinin boş zamanlarını dikkate alarak soru sormalı veya en azından cevabını bu boş zamanlarda alabileceğini kabul etmelidir. Boş zamanların dışında kalan sürelerde, öğrenci arkadaşlarını veya eğitmenlerini sorularla sıkıştırmamalıdır.

### Eğitmenlerin Her Şeyi Bil(e)meyeceği Kabul Edilmelidir
Öğrenciler, Eğitmenlerinin her şeyi bilemeyeceğini kabul etmelidirler. Bunun yanında eğitmenler sorulan tüm teknik sorulara tatmin edici cevap vermekle yükümlüdürler. Eğitmenler, cevabını bilmedikleri bir soru sorulduğunda, bu soruyu not alıp, bir sonraki hafta yanıtlamakla görevlidir. Bu süre içinde eğitmenlere cevabı ne zaman vereceğine dair taciz yapılmamalıdır.

### Bilene Öğretmek Değil, Bilmeyene Öğretmek Mottosu Kabul Edilir
Öğrencilerin her biri aynı ilgi ve bilgi seviyesine sahip olmayacağı gerçeğinden yola çıkılarak; kodluyoruz eğitmenleri, zaten belli kalıpları öğrenmiş; akranlarına göre bilgili kişileri yetiştirmekle övünmez. Aksine odaklanmakta zorluk çeken, motivasyonunu kaybetmiş ya da kaybetme aşamasına gelmiş gençleri özel olarak eğitir. Zira başarılı öğrenciye işin en iyi yöntemlerini (best practices) verseniz yeterlidir. Mesele bırakmak üzere olan gençlere yazılımı sevdirmek ve öğretmektir. Dolayısıyla bu motivasyonla eğitimlerimizi gerçekleştiririz.

### Eğitim Boyunca Verilen Tüm Bilgiler Üzerine Araştırma Yapılmış, Geneli Kapsayan Bilgiler Olmayabilir
Eğitim boyunca pek çok konuda bilgi aşılaması yapılacaktır. Bu bilgiler, üzerinde çalışacağımız, Kotlin - Java veya Android üzerine olabileceği gibi popüler teknolojiler konusunda da olabilecektir. Bu gibi bilgiler verilirken, eğitmenlerin söylediği her şeyin "genel kabul görmüş" gerçekler olarak algılanmamalıdır. Bazı noktalarda eğitmenlerin vereceği bilgiler kendi sektör deneyimlerinden elde ettiklerinin birer sonucudur. Bu gibi noktalarda, Eğitmen, bu doğruların geneli kapsamayabileceğini; kendi doğruları olduğunu belirtmelidir ve gerekiyorsa öğrencilerle fikir alış verişinde bulunarak tartışabilmelidirler.

### Her Yaştan İnsandan Bilgi Öğrenmek
Kodluyoruz Eğitmenleri ve Öğrencileri bilgi edinmek için yaş ve deneyim kıstasına bakmazlar. Eğer bir arkadaşımız yeni çıkmış bir teknoloji, kütüphane, dil veya güncelleme notu ile ilgili bilgi paylaşıyor ise onu dikkatlice dinler, üzerine yorumunu yapar ve tartışır. Asla ve asla geliştirici egosuna (developer ego) yenilmez. Yenilmemelidir.

### Anlaşılmayan Konularda İğneyi Her Zaman Önce Kendimize Batırmalıyız
Eğitmen anlaşılmayan bir konu olduğunu sezinlediğinde mutlaka anlatım tarzını veya örneklerini değiştirmeli ve sınıfına uygun formata çekmelidir. Öğrenciler ise bir konuyu anlamadıklarını düşündüklerinde ilk önce o konu üzerinde yeterince çalışıp çalışmadıklarını sorgulamalıdır. İki tarafında aksini yapması durumunda eğitim amacından sapacaktır. Üniversitelerimizdeki harika(?) eğitim sistemine düşmek istemiyoruz.

### İletişimin Önemini ve Kuvvetini Kavramış Olmak
Kodluyoruz öğrencilerinin -olur da- eğitimden hiçbir şey öğrenmeden gidecekleri gibi bir durum söz konusu olsa bile öğrenmelerini istediğimiz tek bir şey var. İletişim, iletişim, iletişim. Öğrencilerimiz iletişimin ne denli önemli olduğunu ve iş hayatına etkilerini kavrayacaklardır.

### Derse İyi Odaklanabilmek İçin İyi Bir Kalem ile İyi Bir Defter Önerimizdir
İyi bir eğitim için olmazsa olmaz olan iki şey; kalem ve defterdir. Öğrencilerimiz mutlaka ve mutlaka ders içerisinde notlar alır. Anlamadıkları noktaları; ders sırasında bahsedilen anahtar kelimeleri (keywords) daha sonra çalışmak, konu bitiminde Eğitmen'e sormak veya grup arkadaşlarına danışmak için not alır. Eğitmenler ilk ders mutlaka ve mutlaka bunun önemini anlatırlar. Bilgisayar üzerinden de not tutulabilir; ancak fiziksel bir defter ile kalemin psikoloji üzerindeki etkisini yatsımamalıyız. Kalem ve Defterlerimiz tabiri caizse Harry Potter'ın Asa'sı kadar önemlidir.

### Bahane Değil, Öncelikler!!
Kodluyoruz Öğrencileri bahane üretmezler, önceliklerini belirlerler. Eğer ki o an için Android veya Kotlin - Java çalışmak bir öncelikleri değilse, gerçekten sadece öncelikleri değildir. Bunun için bahane üretmezler. Bunun öncelikleri olmadığını kabul ederler. Hayatta her şeyin, tam olarak istediğimiz gibi gittiği felsefesini iyi anlamaları gerekir. Eğitmen ilk derste bununla ilgili mutlaka detaylı bir anlatım yapmalıdır.

### Eğitmenler ve Öğrenciler Güncelleme Notlarını Takip Ederler
Eğitmenler ve Öğrenciler beraber mutlaka ve mutlaka tüm güncelleme notlarını takip ederler. Bu güncelleme notlarının içerisinde; işletim sistemi ve versiyonları, yazılım dili, kullanılan uygulama bileşenleri, kullanılan ide ve pluginleri vs. bulunmaktadır.

### Eğitmenler ve Öğrenciler Etkinlikleri Takip Ederler, Ettirirler
Eğitmenler ve Öğrenciler çalıştıkları alanlardaki etkinlikleri sıkı takip ederler. Buralarda harcadıkları vakitleri kayıp olarak görmezler. Yeni gördükleri ve ihtiyacı olacağını düşündükleri tüm etkinliklere katılmak için çabalarlar. Sadece bunu yapmakla kalmaz, diğer arkadaşlarına da bu etkinlikler hakkında bilgi verirler ve katılmaları için motive ederler. Etkinliklerde edindikleri bilgileri arkadaşlarına aktarırlar.

### Eğitmenler ve Öğrenciler Bol Bol Blog ve Akademik Yazı Okurlar ve Yazmaya Çalışırlar
Eğitmenler ve Öğrenciler okumanın önemi konusunda hemfikirdirler. Okumaktan kasıt hikaye veya roman değildir. Akademik kaynak okumak, dinlenmek amaçlı dahi yapılan bir eylemdir.

### Puan Kazanılabilecek Eylemler
  * Bireysel olarak verilen ödevleri eksiksiz tamamlamak,
  * 4'er kişilik ödev gruplarında, ödevini tamamlayamayan grup arkadaşlarına yardım etmek ve bunu bildirmek,
  * 4'er kişilik ödev gruplarında, grubun tümünün ödevi teslim etmesi, "Grup Kazancı" puanının alınmasını sağlar,
  * 4'er kişilik ödev gruplarında, gruptan bir kişinin ödevini teslim etmemesi, kendisinin eksi puan almasına neden olabileceği gibi aynı zamanda diğer grup üyelerinin de ödevi yapmayan kişi sayısına bağlı olarak artacak şekilde eksik puan almasına neden olur,
  * 3 büyük proje grubunda, projelerini bulan takımlar, sırasıyla puanlanacak. Eğitmenden konu alan takım ise puanlanmayacaktır,
  * 3 büyük proje grubunda, sunduğunuz katkı oranında puan alacaksınız,
  * 3 büyük proje grubunda, projeyi çalışır bir şekilde bitirmek,
  * Blog okumak, okuduğu blog ile ilgili kısa bilgi vererek, slack kanalında beyan etmek, blogun ingilizce olması ekstra puan demektir,
  * Okuduğunuz yabacı dilde yazılmış bir blogun çevirisi olabilir, update notlarının paylaşılması olabilir, kendi yazacağınız herhangi bir teknolojik konuda yazı olabilir.. bir blog yazmak en yüksek puanı getirir,
  * Etkinlik paylaşmak,
  * Etkinliğe katılmak puan kazandırabileceği gibi, yanında götürülen arkadaş sayısı kadar da puan kazanılabilecektir,
  * Mezunlar klubünde etkin olarak görev almak,
  * Kodluyoruz veya herhangi başka bir -gönüllülük- esasıyla çalışan, kâr amacı gütmeyen kuruluşlarda görev almak,
  * Etütlere katılım ve soru sormak,
  * Slack kanalı üzerinde aktif olmak, sorular sormak ve diğer arkadaşların sorduğu sorulara cevaplar bulmak,
  *
  *
  *
  
  Yukarıda yazılı olan puan gruplarının ağırlıkları daha sonradan hesaplanacaktır.
